 MARLOTHPARK – Spanne veldwagters en veiligheidsmanne was vanoggend steeds op soek na die leeuwyfie en haar welpies wat blykbaar binne die woonbuurt opgemerk is. Daar is aanduidings dat die spannetjie nou al twee dae of meer tussen die huise rondbeweeg. Gisteraand is weer geluide wat na leeus klink in die woonbuurt gehoor, het inwoners vanoggend vertel. Dit mag ook die geluide wees van ‘n aantal leeus wat hulle nou al vir enkele dae op die wal van die Krokodilrivier oorkant Marlothpark in die Kruger Wildtuin, tuisgemaak het. LEES OOK: Laeveld se ‘onbekende swendelaar’ eindelik begrawe Strate waar mense liefs nie meer ‘n oggendstappie moet neem nie, is Waterpeer, Raasblaar, Eland, Naboom, Steenbok, Zebra, Tarentaal en Swartwitpens. Talle leeus, onder meer met welpies, is ook die afgelope dae oorkant die Krokodilrivier aan die Nasionale Krugerwildtuin se kant opgemerk, en ook vanaf die uitsigpunt oor die wildtuin waar Steenbokstraat by Seekoeistraat aansluit, afgeneem. Die foto’s is op Facebook geplaas. Ook die bekende roofdierkenner van Mpumalanga Toerisme en Parkeagentskap, Gerrie Camacho, het persoonlik ‘n waarskuwing uitgestuur en gesê dat dit belangrik is om dit ag te slaan vir die veiligheid van die inwoners sowel as die diere. Camacho het nog nie reageer op ‘n versoek om die koerant te kontak nie. LEES OOK: NHS se eie prinses Diana oorlede